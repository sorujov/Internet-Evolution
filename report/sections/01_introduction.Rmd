# Giriş

Sabit genişzolaqlı internet infrastrukturu müasir iqtisadiyyatlarda iqtisadi inkişafın fundamental determinantlarından biridir. 
Elmi ədəbiyyatda genişzolaqlı internetə çıxışın 10% artımının ÜDM-də 1.21% artıma səbəb olduğu göstərilir [@katz2010], 
həmçinin əmək məhsuldarlığı, məşğulluq nəticələri və rəqəmsal sahibkarlığa müsbət təsirlərini 
təsdiq edir [@czernich2011; @roller2001]. Maraqlısı budur ki, COVID-19 pandemiyası internet və iqtisadi fəaliyyət arasındakı 
əlaqəni daha da gücləndirdi. Belə ki, uzaqdan iş rejimi və onlayn təhsil etibarlı, yüksək sürətli bağlantıdan asılı olan 
əsas iqtisadi fəaliyyətlərə çevrildi [@itu2023]. Bundan əlavə, İnternet sürəti və etibarlılığının innovasiya ekosisteminin formalaşması, 
rəqəmsal sahibkarlığın inkişafı və beynəlxalq rəqabət qabiliyyətinin artırılması üçün zəruri şərt olması hər kəsə məlumdur [@oecd2022].

Qeyd edilən müasir çağırışları nəzərə alaraq, Azərbaycan da son onillikdə öz rəqəmsal infrastrukturunu əhəmiyyətli dərəcədə inkişaf etdirmişdir. 
Bu təşəbbüslərdən biri 2017-ci ildə başladılmış, 2022-ci ildə genişləndirilmiş və sabit genişzolaqlı 
internetin əhatə dairəsinin və keyfiyyətinin artırılmasında mühüm rol oynamış "Onlayn Azərbaycan" layihəsidir [@icta2024]. Cari araşdırmanın
əsas məqsədlərindən biri qeyd olanunan layihənin internet sürətinə təsirini qiymətləndirməkdir.

Bundan başqa, 2024-cü ilin avqustunda əsas internet provayderlərinin koordinasiyası ilə standart paketlər üçün
internet xidmətlərinin qiyməti 25 manat təyin edilmişdir. Cari təhlildə sonuncu tarif dəyişikliyinin internet sürətinə təsirinin
kəmiyyət qiymətləndirilməsi də həyata keçirilir.

Qeyd olunanları ümumiləşdirərək deyə bilərik ki, cari tədqiqat işinin əsas məqsədi 2019-cu ilin aprelindən 2025-ci ilin sentyabrına qədər 
həm sabit, həm də mobil şəbəkələrdə internet keyfiyyətinin təkamülünü kəmiyyət etibarı ilə qiymətləndirməkdir. Təhlildə istifadə edilən 
məlumatlar Ookla şirkətinin Speedtest Intelligence platformasından əldə edilmişdir [@ookla2025].

## Tədqiqat Sualları və Əhatə Dairəsi

Təhlil üç konkret tədqiqat sualına cavab verməyi hədəfləyir.

**Birinci sual,** Azərbaycanda sabit və mobil internetin download və upload sürətlərinin 78 aylıq 
müşahidə dövrü ərzində necə təkamül etməsi və artım dinamikasının davamlı və ya epizodik olmasının müəyyən edilməsilə bağlıdır. Bu suala cavab vermək üçün, xətti reqressiya və 
qeyri-parametrik Mann-Kendall testlərindən istifadə edilərək aylıq artım tempi və trend istiqaməti müəyyən edilmiş və qiymətləndirmələr həssaslıq analizi ilə dəstəklənmişdir
(Newey-West standart xətalar, Durbin-Watson statistikası).

**İkinci sual,** Azərbaycanda telekom bazarının regional rəqabət qabiliyyətinin dəyərləndirilməsilə bağlıdır. Daha dəqiq desək, sualın məqsədi 
y sabit genişzolaqlı və mobil internet keyfiyyəti üzrə MDB ölkələri arasında hansı 
mövqedə dayanması və nisbi mövqeyinin zaman üzrə necə dəyişməsini müəyyən etməkdir. Qeyd edilən suala cavab vermək üçün,
müqayisəli təhlillər aparılmış və bu məqsədlə fərqli fərqli zaman tezliyində fərqli təsviri statistik metodlardan istifadə edilmişdir.

**Üçüncü sual,** telekom bazarında həyata keçirilmiş müdaxilələrin effektinin kəmiyyət qiymətləndirilməsilə bağlıdır. Xüsusən də, sualın məqsədi 
"Onlayn Azərbaycan" layihəsi və 
2024-cü ildə baş vermiş tarif dəyişikliklərinin internet sürətinə ölçülə bilən, statistik əhəmiyyətli təsir edib-etməməsinin aşkara çıxarılmasıdır. 
Sonuncu suala cavab vermək üçün statistik nəticəçıxarma metodlarından — Interrupted Time Series (ITS) və Difference-in-Difference (DiD) metodlarından 
istifadə edilmişdir [@bernal2017; @callaway2021].

## y Rəqəmsal Transformasiya Konteksti

y internet infrastrukturunun təkamülü 2000-ci illərin əvvəllərində genişzolaqlı internetin ilkin tətbiqindən başlayaraq,
müasir fiber-optik şəbəkənin sürətli genişlənməsi və 
4G/5G kimi qabaqcıl mobil texnologiyaların tətbiqinə qədər mühüm inkişaf yolu keçmişdir. 
"Azərbaycan 2020: Gələcəyə Baxış" İnkişaf Konsepsiyası və 
"Telekommunikasiya və İnformasiya Texnologiyalarının İnkişafına dair Strateji Yol Xəritəsi" (2016-2020) bu 
transformasiyanın strateji əsaslarını formalaşdırmışdır [@mincom2023].

Bu çərçivədə, 2017-ci ildə pilot mərhələsi başlayan "Onlayn Azərbaycan" dövlət proqramı xüsusi əhəmiyyət kəsb edir. 
Proqram çərçivəsində köhnəlmiş ADSL texnologiyasının müasir Gigabit Passive Optical Networks (GPON) 
ilə əvəzlənməsi nəticəsində sabit genişzolaqlı internetə çıxış imkanı olan təsərrüfatların sayı 13 dəfə artaraq təxminən 
3 milyona çatdırılmışdır.

2024-cü ilin avqustunda əsas internet provayderlərinin koordinasiyası ilə standart paketlər üçün qiymətlərin 
25 AZN səviyyəsində təyin edilməsi internet keyfiyyətinin artırılması məqsədi güdmüşdür.
Telekommunikasiya bazarında baş verən bu kimi siyasət müdaxilələri (*policy interventions*) 
tədqiqat üçün təbii eksperiment mühiti yaradır ki, bu da öz növbəsində, 
səbəbiyyət təhlilinin aparılmasını və müdaxilələrin kəmiyyət təsirinin statistik baxımdan qiymətləndirilməsini mümkün edir. 
Bununla belə, Azərbaycanda internet sürətinin dinamikası daha geniş regional kontekstdə baş verir: 
MDB ölkələrinin əksəriyyəti müxtəlif sürətlərlə və investisiya prioritetləri ilə oxşar infrastruktur təkmilləşdirmələrini həyata keçirir. 
Beləliklə, regional müqayisə telekommunikasiya bazarına xas olan təsirləri ümumi regional trendlərdən ayırmaq üçün zəruridir.


## Məqalənin Strukturu

Məqalə aşağıdakı struktur üzrə təşkil edilmişdir. 
İkinci bölmədə tədqiqatın məlumat mənbələri və tətbiq edilən analitik metodologiya təsvir olunur. 
Bura təsviri statistika, trendlərin qiymətləndirilməsi (xətti reqressiya və Mann-Kendall testləri), regional müqayisə 
və səbəbiyyət təhlili (*causal inference*) modelləri (kəsilmiş zaman sırası analizi və fərqlər-fərqi metodu) daxildir. 
Üçüncü bölmə sabit internet üçün ölkədaxili trendləri müəyyən edir, ətraflı reqressiya diaqnostikası və qeyri-parametrik 
təsdiqlərlə birgə təqdim olunur. 
Dördüncü bölmə mobil internetin dinamikasına həsr edilir və sabit-mobil konvergensiya nümunələrini müzakirə edir. 
Beşinci bölmədə Azərbaycan MDB kontekstində mövqeləndirilir, həm son performans göstəriciləri, 
həm də artım tempi üzrə sıralama və müqayisə aparılır.
Altıncı bölmə "Onlayn Azərbaycan" proqramının və 2024-cü il tarif islahatının səbəbiyyət təsirini qiymətləndirir. 
Kəsilmiş zaman sırası (ITS) təhlili Yanvar 2022-ci il müdaxiləsini izləyən səviyyə və trend dəyişikliklərini qiymətləndirir, 
nəticələrin dayanıqlılığı plasebo testləri və mövsümilik diaqnostikası ilə yoxlanılır. 
Fərqlər-fərqi (DiD) təhlili isə sabit (təsir qrupu) və mobil (nəzarət qrupu) şəbəkələri müqayisə edir, 
paralel trendlər fərziyyəsini açıq şəkildə test edir.
Yekun yeddinci bölmədə əsas tapıntılar ümumiləşdirilir, siyasət tövsiyələri irəli sürülür, 
tədqiqatın metodoloji məhdudiyyətləri şəffaf şəkildə müzakirə edilir və gələcək tədqiqat istiqamətləri müəyyənləşdirilir.


## Tədqiqatın Əhəmiyyəti


Bu təhlil Azərbaycanda internet keyfiyyətinin təkamülünün ilk sistematik, kəmiyyət əsaslı təhlilini təqdim etməklə yanaşı, 
əldə edilən empirik nəticələri siyasət qərarları və investisiya prioritetlərinin müəyyənləşdirilməsi ilə əlaqələndirir. 
Təhlildə median göstəricilərindən istifadə edilməsi, Ookla tərəfindən tətbiq edilən və sürət paylanmasının 50-ci persentilini əsas 
götürən *Speed Score* metodologiyası ilə tam uyğunluq təşkil edir, bu da nəticələrin beynəlxalq müqayisəliliyini 
təmin edir [@ookla2024]. 
Tədqiqatda ardıcıl korrelyasiya və heteroskedastiklik kimi ekonometrik problemləri aradan qaldırmaq üçün 
Newey-West standart xətaları [@newey1987simple] və paylanma fərziyyələrindən asılı olmayan Mann-Kendall 
trend testi [@mann1945nonparametric; @kendall1975] kimi gücləndirilmiş (robust) qərarvermə 
statistikası metodlarına üstünlük verilir.

Tədqiqatın səbəbiyyət təhlilinə fokuslanması siyasətin effektivliyinə dair sübuta əsaslı dəlillər 
əldə etmək üçün şəffaf və təkrarlana bilən bir yanaşma nümayiş etdirir [@angrist2008mostly]. 
Eyni zamanda, təhlil çərçivəsində paralel trendlər kimi əsas fərziyyələrin pozulma ehtimalı və 
bunun nəticələrə potensial təsiri açıq şəkildə müzakirə olunur [@bertrand2004how]. 
Bu şəffaflıq təkcə mövcud tədqiqatın etibarlılığını gücləndirmir, həm də gələcəkdə daha təkmil 
modellər və əlavə məlumatlarla aparılacaq tədqiqatlar üçün zəmin yaradır. 
Tapıntılar tənzimləyicilər (İKTA və aidiyyəti qurumlar), operatorlar (investisiya və şəbəkə planlaması qərarlarında) 
və rəqəmsal infrastruktur layihələrində iştirak edən beynəlxalq tərəfdaşlar üçün mühüm əhəmiyyət daşıyır.

Kəsilmiş Zaman Sırası (ITS) və 
Fərqlər-fərqi (DiD) metodlarının təkrarlana bilən (replikasiyası mümkün olan) tətbiqi, diaqnostik testlərin nəticələrinin və 
mövcud məhdudiyyətlərin açıq müzakirəsi ilə birlikdə bu yanaşmanı oxşar regional infrastruktur 
qiymətləndirmələri üçün metodoloji bir nümunəyə çevirir və siyasət qiymətləndirməsində empirik standartların yüksəldilməsinə töhfə verir.
